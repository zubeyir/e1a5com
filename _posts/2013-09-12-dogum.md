---
title: Doğum
author: babam
date: 2013-09-12 20:34:41
category: sıfır
layout: post
section-type: post
published: true
tag: dogum 
disqus_thread: 3888522002
---
![İlk saatler](/img/posts/20130903_115504.jpg)
*İlk saatler*

Herşey oldukça hızlı gelişti. Oğlumuz bir hafta önce 3 Eylül Salı sabahı aniden geliverdi.

Gelmesini dört gözle bekliyorduk hatta son günlerde artık sabırsızlanmaya başlamıştık. Sabah saat beşte Öykü beni uyandırdığında ikimiz de emin olmadık. Bir saattir sancıları vardı ve sancılar çok sık, 2-3 dakikada bir geliyordu. Okuduklarımıza göre uzun aralarla gelip sıklaşması gereken sancılar çok sık şekilde başlamıştı ve beklediğimiz kadar şiddetli değildi. Bu kadar erken doktorumuzu arayıp bir yanlış alarm vermek istemediğimizden emin olmak için bir saat daha bekledik. Sancıların şiddeti giderek artıyordu. Yanlış alarm olsa da artık hastaneye gitmemiz gerektiğini düşündük. Önce doktorumuzu aradık, hastaneye gitmemizi ve muayene olmamızı söyledi.

Evden çıkarken Jumbo'nun belki bir günden fazla yalnız kalacağını düşünerek bolca su ve mama bıraktık.

Evden çıkıp arabaya yürüyene kadar sancılar nedeniyle arada duraksamak zorunda kaldık. Sabahın altısı olduğu için trafiğe takılmadan hastanemize ulaştık ve acilden giriş yaptık. İlk muayene sırasında saat altı buçuğu geçiyordu; 4 cm açılma olmuş ve doğum başlamıştı. Bizi doğum katındaki odamıza alıp, doktorumuza haber verdiler. Bu arada beklerken annelerimizi arayıp oğlumuzun yolda olduğunu haber verdik.

Ağrılara bakıp Öykü epidural anestezi yapılmasını istedi. Kan alınıp, sonuçları gelene kadar bir saat daha geçmişti. Bu arada doktorumuz geldi ve açılma 8 cm'ye çıkmıştı. Epidural anestezi yapıldı. Bundan sonrası çok hızlı gelişti. Saat 9 civarında açılma tamamlandı ve 10 cm'e ulaştı ve doktorumuz odada keseyi açtı. Yarım saat içerisinde doğumhaneye çıktık. Öykü'yü doğumhaneye aldıkları sırada beni 10 dakika kadar dışarıda bıraktılar. Doğumhane kapısında volta atan babaların haline hemen adapte oldum.

Epidural anestezi ağrıları azalttığından Öykü sancılar sırasında oldukça rahattı. Sancılar arasında sakince dinleniyor, sancılar süresince de ıkınması gerekiyordu. Sakin olmak ve enerjiyi boşa harcamamak burada anneye düşen en önemli iş.

Doğumhaneye girdikten yaklaşık bir saat sonra oğlumuz doğdu. Doğduğu ilk anda mor renkteydi. Doğum hemşiresi ve çocuk doktoru oğlumuzu ısıtıcının altına alıp hemen sildiler, ovuşturdular, ağız ve burnundaki sıvıları aspire ettiler. Bir dakika içerisinde hık mık ederek sesler çıkarmaya başladı. Bunun ardından oğlumuz hemen annenin memesine verildi ve ilk beş dakika içerisinde ilk sütünü emdi.

Doğumdan önce aklımdan geçen anne ile mi kalacağım yoksa bebek ile mi gideceğim şüphesi hemşirenin "biz aşağı inelim" demesiyle bir anda son buldu. Pek düşünmeden hemşireyi takip ettim. Oğlumuzu küvez ile doğum katına indirdik. Bebek odasında hemşireler giydirirken ben camdan izledim. Doğumdan 10-15 dakika sonra odamızdaydık. Annanemiz bizi bekliyordu ve birazdan Öykü de geldi. Murat'ı kucağına aldı ve çok geçmeden emzirmeye başladı.

Babalar ve anneler siz de doğum hikayenizi, neler yaşadığınızı ve hissettiğinizi bizimle paylaşabilirsiniz.
