---
title: 2. ay kontrolüm
author: babam
date: 2013-11-08 20:59:43
category: sıfır
layout: post
section-type: post
published: true
tag: kontrol
---

![Cin gibiyim maşallah](/img/posts/ikinci_ay.jpg)
*Cin gibiyim maşallah*

Kasım ayı geldi ve ben de iki aylık oldum. Herşey hızla değişiyor ve bizimkiler oldukça şaşırıyor. İlk günlerimde çektikleri fotoğraflara baktıkça o zamanlar yaratık gibi olduğumu bile düşünüyorlar. Aslında fotoğraflar olmasa herşey çok çabuk unutuluyor. Bu yüzden bol bol fotoğraf ve video çekiyorlar.

Artık ele geliyorum, az buçuk agu bugu sesler de çıkarıyorum. Bu ayda artık başımı daha rahat kontrol edebiliyorum. Biraz da gülümser gibi yapabiliyorum. Bir kaç renkli ve sallayınca ses çıkaran oyuncağım bile var. Seslerini duyduğumda dönüp bakıyorum ve sağa sola doğru yavaşça takip edebiliyorum.

Babam sürekli bir takım egzersizler uyduruyor benim için. Egzersizlerimizden birisi için babam iki kolunu ileri doğru uzatıyor ve beni yüzüstü veya sırtüstü kollarının üzerine yatırıyor ve yere paralel indirip kaldırıyor. Bu hem denge duyumu hem de gözlerimin mesafeye uyumunu artıyor. Ayrıca yüzüstü yattığımda başımı kaldırmaya çalıştığım için boyun kaslarım da kuvvetleniyor. Tabi tek bana yaramıyor bu hareketler. Babam ağırlığım arttıkça kol kaslarını kuvvetlendirerek ilerideki günlerde beni taşımak için hazırlık yapıyor.

Bir egzersiz de bacak kaslarımı kuvvetlendirmek için yapıyoruz. Ben yüzüstü yatıyorum. Bacaklarımı kendime doğru çektiğimde babam elini ayaklarımın önüne koyuyor. Babamın dokunduğunu hissettiğimde şimdilik refleks olarak bacaklarımı açmaya çalışıyorum ve kendimi ileri doğru itiyorum. Bir yatağı böyle sürüne sürüne baştan başa geçebiliyorum. Emekleyemeye başlaycağım günler için iyi bir alıştırma oluyor. Tabi ilk defasında burnumun üstünde sürtünmekten burnum kızardı :) Ah baba ah!

Bu ay kontrollerim için annemle birlikte semtimizdeki aile sağlığı merkezine (ASM) gittik. Havalar hala sıcak ve ASM de yakın olduğundan annem beni kucağına alıp götürdü. Boyum, kilom ve baş çevrem ölçüldü. Herşey yolunda gidiyormuş.

Asıl süpriz arkadan geldi, üç tane birden aşı yaptılar. El kadar çoçuğa bu yapılır mı dediysem  de dinletemedim. Üç aşı üç tane iğne demek; birer tane bacaklarımdan, bir tane de kolumdan. Sadece yapılırken biraz ağladım. Sonra annemin kucağında tekrar eve döndüm. Annem ve babam çok şanslı olduklarını düşünüyor, genelde arızası az uslu bir bebeğim, bu işleri çok abartmıyorum, biraz mızıldanıp sakinleşiyorum.

Bu ay yapılan aşılarım 1) BCG, 2) difteri, boğmaca, tetanoz, çocuk felci (polio), hemafilus influenza (HiB) ve 3) pnömokok.

Çocuk felci aşısı normalde ağızdan damla şeklinde veriliyor. Ancak, ilk dozu koruyuculuğu yüksek olması için iğne şeklinde yapılıyor. Sonraki iki dozu damla olacak.
