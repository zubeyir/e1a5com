---
title: 5. ay kontrolüm
author: babam
date: 2014-02-05 00:04:31
category: sıfır
layout: post
section-type: post
published: true
disqus_thread: 3946879523
---

![Sütüm nerede benim!!!](/img/posts/sutum_nerede.jpg)
*Sütüm nerede benim!!!*

Beşinci ay kontrolüm olaysız geçti. Bu sefer babam çalıştığı için kontrole annem ve anneanemle gittik.

Bu ay rutin aşılarım yoktu. Rotavirüs aşısının ikinci dozu yapıldı. Bu aşı ağızdan yapıldığından canım yanmadı.

Boyum ve kilom persantil eğrimi takip ederek artmaya devam ediyor. İlk aylara göre büyüme hızımda bir azalma var. Bu normal bir durum.

Gelişimim normal devam ettiği için ek gıdaya 6. ayda geçeceğim. Doktorum ek gıdalara nasıl geçeceğimizi uzun uzun anlattı ve bize bir plan verdi. Plana göre ek gıdalara 5 haftalık bir süreçte yavaş yavaş geçeceğim. İlk hafta sabahları (10:00-11:00) sebze püresi ile başlayacağım. İlk tadacağım sebze ise havuç olacak. Aslında temel prensip her seferinde menüye yalnızca bir tane yeni gıda eklemek. İki gün boyunca herhangi bir allerjik durum ortaya çıkmamışsa yeni bir tane daha eklenebilirmiş.

İkinci hafta akşamları (18:00) meyve püresi eklenecek. Üçüncü hafta yatmadan önce tahıllı muhallebiye başlayacağım. Dördüncü hafta öğleden sonra (15:00) menüde yoğurt var. Beşinci haftada ise artık kahvaltı sofrasında (8:00-9:00) bana da yer açılacak.

D vitamini kullanmaya devam ediyorum. Dördüncü ayda 5 damla olarak başladığım demir takviyesini doktorum bu ay 9 damlaya çıkardı. Bu demir olayına biraz dirensem de bizimkiler vermenin bir yolunu buluyor.

Bu ay vucüdumu kontrol etmekte daha başarılıyım. Yakınımda olan nesnelere uzanmaya çalışıyorum. Uzandığım zaman genelde nesnelerle olan mesafeyi tutturamıyorum. Ancak elimin uzandığı yere pat pat vurarak isteğimi belli ediyorum. Elime geçirdiklerimi ağzıma götürüyorum ya da pat pat yere vurmaya devam ediyorum.

Ailece yemek yerken ben de babamın kucağında sofradaki yerimi alıyorum ve masa örtüsü, tabak, çanak yakınıma düşen ne varsa benim bu uzanma ve yakalama hevesimden nasibini alıyor. Bu yüzden ben masadayken herşey benim için tehlike oluşturmayacak bir mesafeye konuyor. Sadece boş tabaklarla oynamama izin veriliyor.

Ufak nesneleri kavramakta zorluk çekiyorum, büyük olanları avuçlayıp sallayabiliyorum, bir elimden diğerine geçirebiliyorum.

Bizimkilerin hareretle bekledikleri dönme konusunda da yol alıyorum. Bir kaç defa yüz üstünden sırt üstü duruma döndüm. Bunun dışında genellikle yarım bir dönme hareketi yapıyorum, gövdemin üst kısmını döndürüp geriye doğru bakabiliyorum. Alt taraf konusunda biraz daha çalışmam lazım.

Destekli bir biçimde oturabiliyorum. Annemler sırtımı destekledikleri gibi önüme, sağıma, soluma yastıklar koyarak ya da her an gözetim altında tutarak beni oturtuyorlar. Destekler olmadığında öne doğru eğilerek durabiliyorum. Kendimi dik duruma doğru getirebiliyorum. Ancak arkaya veya yanlara doğru hamle yaptığımda devriliyorum. Oturtulduğumda önüme konan oyuncaklarla bir süre oynayarak oyalanabiliyorum.

Ve fotoğrafta da görüldüğü gibi yüzümü buruşturmayı ve karnım acıktığında surat yapmayı da öğrendim. Annemle babamın Emre hocası bana genel müdür diyordu. Dedem de artık kızgın müdür diyor :)
