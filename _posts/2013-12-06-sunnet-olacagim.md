---
title: Sünnet olacağım
author: babam
date: 2013-12-06 21:44:22
category: sıfır
layout: post
section-type: post
published: true
tag: sağlık
disqus_thread: 4016944428
---

![Haribo Ayısı](/img/posts/haribo_ayisi.jpg)
*Haribo Ayısı*

Ben daha doğmadan bu konu annem ve babamın gündemi meşgul etmeye başlamıştı. Yaşım küçükken sünnet olmamı istiyorlardı. Hem sağlık açısından hem de ileride aklım ermeye başlayınca bir travma yaşamamı istemediklerinden.

Sünnet için ideal dönem doğumdan hemen sonraki aylar ya da 6 yaştan sonrası. İki ile 6 yaş arasında ise psikolojik gelişimim açısından tavsiye edilmediğini söylüyorlar. Geç yaşta sünnet olursam ha kesti ha kesecekler diye sıkıntılı bir bekleyiş başlayacak.

Bazı hastanelerde doğumdan hemen sonra sünnet isteyip istemedikleri ailelere soruluyor. Bu da bir seçenek. Ama benimkiler bunu istemedi. Herhangi bir doğumsal hastalığım veya kanama bozukluğum varsa bunun sorun oluşturacağını düşündüklerinden beklemeyi tercih ettiler.

Doğumdan sonra doktorum, 3. ayıma kadar sünnet olabileceğimi söyledi. Üçüncü aydan sonra artık hareketlenmeye ve dönmeye başlayacağımdan tavsiye etmedi. Geçen hafta itibariyle üç aylık bri bebek oldum ve hareketlenmeye başladım. Dönemesem de başımı ve gövdemi bir parça çevirebiliyorum. Yani iş işten geçmeden harekete geçmeleri lazım.

Sonunda Sevinç teyzemin de desteğiyle sünnet planım ortaya çıktı ve Sevinç teyzemin oğlunu sünnet eden çocuk cerrahı benimkini de halledecek.

Bugün muayeneye gittim. Küçük olduğum için sünnetim lokal değil genel anestezi ile ameliyathanede yapılacak. Anestezi doktorları ve çocuk cerrahları muayenemi yaptı, kan ve kanama ile ilgili değerlerime bakıldı. Herşey normal görünüyor. Bunun üzerine Pazartesi günü sünnet olmam kararlaştırıldı.

Pazartesi sabahı 7.30'da hastanede olacağım. Gece aç kalmam gerekecek. Mama yersem en son saat 2'de, anne sütü içersem de en son sabah 4'te beslenmem söylendi. Anesteziden önce 6-8 saat kadar aç kalmam gerekiyormuş. Annem ve babam ben oburcuk oğullarını o kadar saat nasıl idare edeceklerini düşünüyor.

Pazartesi günü iş bitince nasıl geçtiğini anlatırım.
