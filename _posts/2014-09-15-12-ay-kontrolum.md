---
title: 12. ay kontrolüm
author: babam
date: 2014-09-15 21:28:08
category: artı1
tag: kontrol
layout: post
section-type: post
published: true
disqus_thread: 3836702347
---

![Oniki aylık meraklı ben](/img/posts/oniki_aylik_merakli_ben.jpg)
*Oniki aylık meraklı ben*

Bir yaşındayım ve üç ay aradan sonra yeniden doktor kontrolüne gittim.

Boyum, kilom ve baş çevrem ölçüldü. Herşey normal gidiyor gibi görünüyordu. Yalnız annemler son aylarda aldığım kiloyu söyleyince doktorum bunu biraz az buldu. Normalde aylık 400 gr almış olmam gerektiğini (1 yaşından sonra ayda 180 gr) söyledi ve sonrasında beslenmem için de tavsiyelerde bulundu.

Bunlardan en önemlisi artık herşeyi yiyebilecekmişim. 11. aydan sonra sofradaki hemen herşeyden yiyebiliyordum. Geçen ayın ortasından itibaren yumurtanın beyazını da yemeye başlamıştım. Tek yemediğim bal kalmıştı onu da artık yiyebilirim.

1 yaş öncesi bal tavsiye edilmemesinin nedeni bal içinde bulunan ve normal mide asidinde ölen bazı bakterilerin bulunması. Bu bakteriler bebeklerdeki mide asidi yeterli olmadığı için bağırsağa geçerek çoğalıyor ve zehirlenmeye neden olabiliyor.

Doktor amca öğünlerimi artık yoğurt, meyve, sebze olarak ayırmama gerek kalmadığını ve bunları bir arada yeyebileceğimi söyledi. Mesela yemeklerimin üstüne yoğurt ekleyebilirmişim (bazı yemekleri yoğurtla daha kolay yediğimden bunu bir süredir yapıyorduk). Dolma gibi yemekler yersem de sebze, et ve pirinci bir arada alırmışım.

Bunların dışında öğünlerime eklediği en önemli iki şey karbonhidratlar (pilav, makarna gibi) ve süt oldu. Kilo alımımdaki yavaşlamanın nedeni yeterince karbonhidrat almamam olabileceğinden yemeklerimin yanında pilav veya makarna ekleyerek öğünlerimi destekledi. Ayrıca, sabah 150 ml ve gece yatarken 100 ml süt içmemi söyledi.

![MADO günlük keçi sütü](/img/posts/mado_gunluk_keci_sutu.jpg)
*MADO günlük keçi sütü*

Süt olarak önce günlük şişe sütün tadına bakıp beğenmedim. Bunun üzerine annemler günlük keçi sütü aldılar. Bulunduğumuz semtte MADO'ya haftada iki defa günlük keçi sütü geliyor ve biz de buradan alıyoruz. Keçi sütünü sevdim ve soğuk olarak içmeyi tercih ediyorum. Isınınca tadını bi şeye benzetemedim.

Bu ayki kontrolümde üç aşı yapıldı: Kızamık, kızamıkçık, kabakulak (bunların üçü bir aşı), su çiçeği ve pnömokok (zatürre). İkisi bir bacağımdan, biri de diğer bacağımdan. Ayrıca kan ve idrar tahlili de istenince daha fazla delinmemem için tahlilleri haftaya yaptırmaya karar verdik.

Doktorumuzun bu sefer atladığı şeyler olduğunu farkettik. Fiziksel gelişimime dikkat ederken, yürüyüp yürümediğim, kelimelerim ve yaptıklarım yani nöromotor gelişimim konusunda herhangi bir sorgulamada bulunmaması bize göre bu kontrolümüzün eksik kalan yönleriydi.

Bebeğinizin gelişimi konusunda aklınızda sorular oluştuğunda araştırmanızı ve doktorunuza sormanızı tavsiye ederiz.
