---
title: Birinci ay kontrolüm
author: babam
date: 2013-10-08 20:32:34
category: sıfır
layout: post
section-type:
published: true
tag: kontrol
disqus_thread: 3843764646
---

![Neler oluyor?](/img/posts/babaml.jpg)
*Neler oluyor?*

İlk kontrolüm için Çapa'ya gittik. Sağlam çocuk bölümünde tartıldım, boyum ve baş çevrem ölçüldü. Doktor abla muayenemi yaptı, sabırla annem ve babamın pimpirikli sorularını cevapladı. Cildimdeki sivilceler geçermiş, mamayı biberonla değil kaşıkla vermeliymişler. Gazım için rezene yetmiyorsa Biogaia probiyotik damla varmış, annem de Devit3 damla kullanmalıymış. Annem ve babam boğmaca aşısı yaptırırsa beni korurlarmış.

Bu kontrolümde doğumsal kalça çıkığı olup olmadığını değerlendirmek için ultrason çekildi.

İkinci doz Hepatit B aşımın da zamanı gelmişti. Ancak ellerinde kalmadığı için Çapa'daki muayenemden sonra aile hekimimize giderek yaptırdık.

Çapa yenilenme sürecinde olduğundan şartlar hem çalışanlar hem de hastalar için oldukça zor. Bu nedenle annem ve babam kontrollerime doğduğum hastanede devam etmeye karar verdiler. Bundan sonra Şişli Memorial'de Dr. Mustafa Ertuğrul amcaya gideceğiz.
