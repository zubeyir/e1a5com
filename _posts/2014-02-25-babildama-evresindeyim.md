---
title: Tekrarlı babıldama evresindeyim
author: annem
date: 2014-02-25 11:31:24
category: sıfır
layout: post
section-type: post
published: true
tag: galişim
disqus_thread: 3830067489
---

![Zebra finch](/img/posts/zebra-finch.jpg)
*Zebra finch*

Son birkaç haftadır ciddi ciddi konuşmaya başladım. Elbette bu konuşma siz yetişkinlerinki gibi kelimelerle değil hecelerin tekrarlanmasıyla oluşuyor. Bu evrede ben ve benim gibi bebekler bazı heceleri ardı ardınca söylemeye başlıyoruz. Şu anda benim en çok ürettiğim hece /ba/ hecesi. Başladığım zaman babababa diye uzun süre devam ediyorum. Ayrıca ggg sesini çok kullanıyorum. 2-3 defa anne bile dedim (ağzımdan çıkıverdi ben bile nasıl olduğunu bilmiyorum).

Şu anda bulunduğum evreye "tekrarlı babıldama" evresi (reduplicated babbling) deniyor. Bebekler bu evrede bir ünsüz ve bir ünlü sesten oluşan heceyi oluşturup ardı ardınca tekrarlıyorlar. İlk ses olan ünsüz genelde bir çift dudak sesi (b, p, m gibi - yani üst ve alt dudağın birleştirilmesiyle çıkan sesler) oluyor. Bunların seslerin ilk çıkmalarının nedeni fizyolojik olarak üretilmelerinin kolay olması. Elbette /baba/ derken bu söylediğimin babamla bir ilgisi olduğuna dair henüz en ufak bir fikrim yok.

<iframe src="//www.youtube.com/embed/sagC6J9DaFU" width="640" height="480" frameborder="0" allowfullscreen="allowfullscreen">Baba Murat</iframe>

Bunun oluşması için 1 yaşıma ulaşmam gerekiyor. Bebeğiniz yaklaşık 6 ay dolaylarında hiç babıldamıyor, ses üretimi yapmıyorsa işitmeyle ilgili bir sorunun varlığından şüphelenmek gerekiyor. Bildiğimiz kadarıyla artık her bebeğe doğumdan sonra işitme testi yapılması mecburi. Biz de işitme testimizi doğumdan sonraki 10. günde yaptırdık. Ancak bir nedenle işitme testi yapılmadıysa ve ses üretimi yoksa bunu doktorunuzla mutlaka paylaşın ve test yaptırın.

Resimdeki kuşun burada ne işi var diye düşünmüş olabilirsiniz. İşin ilginç tarafı babıldama evresi sadece insanlarda değil ötücü kuşlarda da var. Örneğin, resimdeki zebra finch de yetişkin gibi ötmeden önce babıldama evresinden geçiyor. Peki bunları nereden mi biliyorum çünkü annem bir dil ve konuşma terapisti. Bu konularda sizi de daha çok bilgilendireceğiz. Tüm bebek kardeşlerime bol babıldamalı günler.
