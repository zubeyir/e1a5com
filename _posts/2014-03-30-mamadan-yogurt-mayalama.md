---
title: 'Mamadan yoğurt mayalama - Başarısız!'
author: annem
date: 2014-03-30 11:46:29
category: sıfır
tag: ['beslenme','mama']
layout: post
section-type: post
published: true
disqus_thread: 3880767300
---

Doktorumuz 5. ay kontrolümde 1 ay sonra katı gıdaya geçişte yapmamız gerekenleri anlatmıştı. Diyetimize 4. sırada eklenecek yoğurt için süt olarak ilk tercihin "anne sütü", ikincisinin "mama", üçüncüsünün "keçi veya inek sütü" olabileceğini söyledi.

Yoğurdun kıvamını tutturabilmek için birkaç deneme yapmamız gerektiğini düşündük. Anne sütünü heba edemeyeceğimizden önce mamayla deneyelim dedik.  İlk denemeyi via kap içine 40 derecede ısıtılmış suya mama ve 1 tatlı kaşığı yoğurt ekleyerek ve bunu havluyla sarıp ısıtılmamış fırının içine koyarak yaptık. Bu denememiz başarısızlıkla sonuçlandı.

![Mamadan yoğurt-su kıvamında](/img/posts/mamadan_yogurt_via.jpg)
*Mamadan yoğurt-su kıvamında*

İkinci denemede yine 40 derecede ısıtılmış suya mamayı ve yoğurdu ekledikten sonra termos kabın içine koyduk ve ısısını koruyarak mayalanır diye umut ettik. Bu "ayran kıvamında" bir yoğurt elde etmemizle sonuçlandı.

![Mamadan yoğurt-ayran kıvamında](/img/posts/mamadan_yogurt_termos.jpg)
*Mamadan yoğurt-ayran kıvamında*

Üçüncü denememizde yine aynı işlemleri tekrarladıktan sonra kabı yanmakta olan kaloriferin üstüne koyduk. Sonuç yine başarısız. Elde edebildiğimiz maksimum ayran kıvamında cıvık bir sıvı olduğundan sonunda vazgeçtik.

Ayrıca bloglarda bu konuyu araştırdık ve herkesin tecrübesinin hemen hemen bizimki gibi olduğunu gördük.

Anne sütünden mayalamayı biz denemedik ancak kuzenimin annesi denemiş ve olmamış (ki kendisi yoğurt mayalama konusunda gayet başarılıdır). Biz de anne sütünü boşa harcamamak için bu işe kalkışmadık.

Diğer denemelerimiz inek ve keçi sütüyle oldu. Onları ayrı yazılarda yayınlayacağız.
