---
title: 6. ay kontrolüm
author: babam
date: 2014-03-05 00:35:59
category: sıfır
tag: kontrol
layout: post
section-type: post
published: true
tag: kontrol
disqus_thread: 3935880056
---

Bugün 6. ay kontrolüm ve takiplerim için babamla birlikte Aile Sağlığı Merkezi'ne gittik.

Boyum, kilom ve baş çevrem ölçüldü. Önceki aylara göre daha yavaş olsa da büyümeye devam ediyorum.

Bu ayki aşılarım biraz fazlaydı, ama çok ağlamadım. Her aşıdan sonra sadece 5 saniye. Babam şarkıları ile bir yandan dikkatimi dağıtırken bir yandan aşı yerlerini ovalayarak duyduğum ağrıyı azalttı.

Bu sefer dört tane aşı yapıldı. Çocuk felci aşısı ağızdan damla şeklinde yapıldı (oral polio). DaBT-İPA-Hib, Pnömokok ve Hepatit B aşılarımın üçüncü dozları yapıldı. İkisi bir bacağımdan, biri diğer bacağımdan yapıldı. Böylece ilk parti aşılarımın çoğu tamamlandı.

Bir sonraki kontrolüm 9. ayda yapılacak. Aslında 9. ayda normal programa göre aşı yok, ancak son dönemde dünyada ve Türkiye'de Kızamık vakalarının artması nedeniyle normalde 12. ayda yapılan Kızamık, Kızamıkçık ve Kabakulak üçlü aşısınına ilaveten 9. ayda Kızamık aşısı da yapılmasına karar verilmiş (ilgili yazıyı burada bulabilirsiniz: [Kızamık Bilim Danışma Kurulu kararları](/img/posts/26_12_2012_13_57_57.pdf)). Bu yüzden 9. ayda tekrar aşım var.

![Oturuyor gibiyim](/img/posts/oturuyorum.jpg)
*Oturuyor gibiyim*

Geçen ay dil ve hareket gelişimim bakımından bir çok değişim yaşadım. Henüz kendi başıma desteksiz oturamasam da bu konuda epey ilerleme kaydettim. Daha önce beni koltuğun kenarına sıkıştırıp önüme yastıklar yığarak oturturlarken şimdi yere oturtup etrafıma koruma yastıkları koymaları yetiyor. Böylece denge alıştırmaları yapabiliyorum. Biraz öne biraz arkaya doğru yaylanıyorum ve sonra toparlıyorum. Tabii biraz fazla açıldığımda toparlayamadığım zamanlar oluyor. O zaman yastıkların üstüne yumuşak iniş yapıyorum ve mızıldanarak beni kaldırmalarını istiyorum. Oturabilmenin güzel tarafı elime oyuncaklar alıp onlarla oynayabiliyorum. Bu benim nesnelere uzanma, yakalama ve el becerilerimi geliştiriyor. Bir yandan da yakında yerimi alacağım yemek masası için de hazırlık yapmış oluyorum. İki-üç hafta önce 5-10 dakikadan fazla oturmaktan hoşlanmazken şimdi yarım saatten uzun oturup kendi kendime oynayabiliyorum.

![Bu sesli kitap çok ilginç!](/img/posts/kitap-okuyorum.jpg)
*Bu sesli kitap çok ilginç!*

Geçen hafta itibariyle havuç ile ek gıdalara geçmeye başladım. Üç gün sonra havucun içine kabak eklendi. Bu öğünümü sabah 10-11 arasında yiyorum. Annemle babam beni yedirmek için yarışıyorlar. Ben etrafa yemeğimi saçarken onlar bunun çok zevkli olduğunu düşünüyorlar. Bir kaç sene sonra da böyle düşünürler umarım :) Yemeğin yanında biraz da su veriyorlar. Onlar bana yemek yedirmeye çalışırken ben kaşığı yakalayıp ağzıma götürmeye çalışıyorum. Bu konuda henüz çok becerikli değilim. Bu yüzden annemler benim tutabileceğim kısa saplı kaşıklar aldılar. Bu kaşıkları yemeğe daldırıp ağzıma götürmek hoşuma gidiyor. Bu şekilde şimdilik karnımı doyurabildiğim söylenemese de dişlerimi çok iyi kaşıyabiliyorum.

Daha önce kullandığımız 6 ay altı için olan silikon kaşıklar çok derin olmadığından fazla yiyecek almıyordu ve benim darbelerimle var olan yiyecek de etrafa saçılıyordu. Altı ay üstü beslenme için olan yeni kaşıklarım derinlikleri ile yiyecek ve ilaçların ağzıma ulaşmasını garanti altına alıyor.

Bu arada babam benim hakkımda yeni şeyler keşfetmeye devam ediyor. Mesela yemek yedirirken doğrudan kaşığı ağzıma yönlendirmek yerine kaşıkla önce çenem ile dudağım arasına dokunuyor. O böyle yapınca ben ağzımı açıyorum. Sonra kaşığı üst dudağım ve damağımı sıyırarak ağzıma boşaltıyor. Nedense buna da itiraz edemiyorum ve ne gelirse bir güzel yutuyorum.
