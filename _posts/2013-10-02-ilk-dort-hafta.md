---
title: İlk dört hafta
author: babam
date: 2013-10-02 12:53:55
category: sıfır
layout: post
section-type: post
published: true
tag: gelişim
disqus_thread: 3915161759
---

Vay be! zaman ne kadar çabuk geçiyor. Şimdiden dört haftalık oldum. Yenidoğan dönemim bitmiş olsa da daha yolun başındayım.

Doğumdan sonraki gün hastaneden çıktım. Üç gün sonra ise ilk kontrolüme gittim. Sarılığım yoktu. Doğumsal bazı hastalıkları taramak için kan aldılar. İki hafta sonra doktorum aradı ve herşeyin normal olduğunu söyledi.

İlk iki hafta emme ve uyku performansım o kadar iyiydi ki annem ve babam (bu işler daha çok babamın başının altından çıkıyor) Rize'ye büyük annaneyi ziyarete gitmeyi planlamaya başladılar. Sonra ben onlara günlerini gösterdim.

Üçüncü haftadan itibaren iştahım biraz kabardı, annemin sütü aynı hızda atmayınca karnım doymamaya başladı. İlk haftalarda pek olmayan gaz sancılarım da bunun üstüne eklendi. Böylece bizimkiler için uykusuz geceler başladı. Bir kaç gece çaresiz kalıp mama bile verdiler.

Annem ve babam duruma alışıp, düzene girince annem daha çok sıvı almaya ve uyumaya başladı. Gün içerisinde sütünü sağıp biberona koydu. Bu sütü gece annem uyurken babam bana veriyor, böylece annemin uykusu bölünmüyor.

Genellikle akşam geç saatlerde uyanıp uyumak istemiyorum ve ağlıyorum. Bunun sebebi bazen doymamam, bazen gaz ve uykuya dalamamak oluyor. Onlar da beni sakinleştirmek ve gazımı çıkarmak için hergün yeni yöntemler keşfediyorlar.

Bir ayda haklarından geldim. Biz yapmayı düşünmüyoruz dedikleri herşeyi de teker teker yapmaya başladılar: Mama, emzik ve sallanmak şimdilik yaptırabildiklerim.

Yarın birinci ay kontrolüm var. Annem ve babam doktoruma sormak için uzun bir liste yaptılar.
